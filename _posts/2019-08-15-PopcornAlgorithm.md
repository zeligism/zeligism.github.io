---
layout: post
title:  "خوارزمية البوبكورن"
date:   2019-08-15 03:03:33 +0400
---

**غيليز**:  يا اخي يقولون البوبكورن مفيد.

**زيليغ**:  منو قالك؟

**غيليز**:  ما ادري، وصلني فيديو بالواتساب واحد يتكلم عن الصحة، يقول ان البوبكورن مفيد.

**زيليغ**:  زين منو هذا؟

**غيليز**:  لا واحد بس يقول كلام مفيد... شكله دكتور.

**زيليغ**:  ترى اي واحد يقدر يسوي نفسه دكتور و يقول ان شعر باط الأسد ينزل الكوليسترول.

**غيليز**:  (*يمد ايده و ياكل بوبكورن*) زين هذا يقول ان البوبكورن فيه ألياف و ينشط الذاكرة.

**زيليغ**:  هو صح فيه ألياف، بس... شوف لا تصدق أي شي بالواتساب. لازم تتأكد من اللي تقراه. خذ المعلومات من مصادر موثوقة.

**غيليز**:  زين، بس... البوبكورن لذيذ... و هذا قال انه مفيد يعني...

**زيليغ**:  صح يمكن البوبكورن مفيد، بس ما اتوقع انه مفيد لدرجة إن لازم ناكله كل يوم. بعدين هذا قال بوبكورن ما قال زبدة و جبن.

**غيليز**:  مممم... والله ما أدري، هذا يقول مفيد، االله اعلم. مشكلة الناس هالايام ما يعرفون منو يصدقون.

**زيليغ**:  زين ليش ما تصدقني مثلا؟

**غيليز**:  لأن هذا الريال دكتور يعني...

**زيليغ**: زين حتى أنا دكتور.

**غيليز**:  لا زيليغ انت مب دكتور هههه. هذا ريال صدق دكتور متعلم شفيك.

**زيليغ**:  زين شدراك؟!

**غيليز**: اففف ما تخلي الواحد ياكل على راحته! لحظة... (*يدور بالانستاقرام*)

**زيليغ**:  ...

**غيليز**: شوف هذا عنده 500 ألف متابع متابعين و مصور مع ذا روك. شكله دكتور معروف يعني.

**زيليغ**: *(يضرب براحة كفه على جبهته*)

---


### خوارزمية البوبكورن:

١) اختار موضوع.

٢) قل شيئا مثيرا للجدل.

٣) اجذب الأنظار، اكسب المصداقية و المحبة.

٤) ؟؟؟

٥) كل بوبكورن.

خوارزمية البوبكورن، تشرح بسكل مبسط العديد من الظواهر الاجتماعية. أولها، على سبيل المثال، ترشح دونالد ترامب لرئاسة الولايات المتحدة. ترامب استخدم خوازمية البوبكورن لكي يصل إلى الرئاسة، فقد تكلم عن مواضيع مثيرة للجدل حازت على إعجاب العديد من الجماهير، فجذب بها  الانتباه و اكتسب منها المصداقية و المحبة، حتى فاز و ترشح للرئاسة. (لا بد و أنه أكل القليل من البوبكورن بعد ذلك).

إنه البوبكورن يا سادة !
