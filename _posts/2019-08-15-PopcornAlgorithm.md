---
layout: post
title:  "خوارزمية البوبكورن"
date:   2019-08-15 03:03:33 +0400
---

**غيليز**:  يا اخي يقولون البوبكورن مفيد.

**زيليغ**:  منو قالك؟

**غيليز**:  ما ادري، وصلني فيديو بالواتساب واحد يتكلم عن الصحة، يقول ان البوبكورن مفيد.

**زيليغ**:  زين منو هذا؟ دكتور ولا شو؟

**غيليز**:  لا واحد بس يتكلم، يقول كلام مفيد... شكله دكتور.

**زيليغ**:  ادري انه يتكلم و شكله دكتور، بس ترى اي واحد يقدر يسوي نفسه دكتور و يقول مثلا ان شعر باط الخنزير يقي من الكوليسترول.

**غيليز**:  (*يمد ايده ياكل بوبكورن*) زين هذا يتكلم بالواتساب يقول ان البوبكورن مفيد.

**زيليغ**:  زين شو يعني لو يتكلم بالواتساب؟ لا تصدق اي شي بالواتساب. لازم تتيقن من اللي تقراه و ما تنشر معلومات غلط. خذ المعلومات من مصادر موثوقة.

**غيليز**:  زين، بس... البوبكورن لذيذ... و هذا قال انه مفيد يعني...

**زيليغ**:  زين صح، يمكن البوبكورن مفيد، بس ما اتوقع انه مفيد لدرجة إنا لازم نحرص نطلب بوبكورن حجم عملاق كل ما نروح السينما.

**غيليز**:  مممم... والله ما ادري هذا يقول مفيد االله اعلم. مشكلة الناس هالايام ما يعرفون منو يصدقون (*بوبكورن + تطقيع*)

**زيليغ**:  زين ليش تصدق هذا الريال و ما تصدقني مثلا؟ انا انصحك لمصلحتك. انا بس اقولك تحرى عن المعلومة و الريال اعرف هويته قبل ما تاخذ كلامه.

**غيليز**:  زين بس... الريال شكله دكتور يعني...

**زيليغ**:  خلاص انسى الموضوع.

---
&nbsp;

### خوارزمية البوبكورن:

١) اختار موضوع.

٢) قول شي حلو مثير للجدل.

٣) اجذب الأنظار و اكسب المصداقية.

٤) ؟؟؟

٥) اربح.

خوارزمية البوبكورن، تشرح بسكل مبسط العديد من الظواهر الاجتماعية. أولها، على سبيل المثال، ترشح دونالد ترامب لرئاسة الولايات المتحدة. ترامب استخدم خوازمية البوبكورن (ربما بشكل غير متعمد) لكي يصل إلى الرئاسة، فقد تكلم عن مواضيع مثيرة للجدل حازت على إعجاب العديد من الجماهير، فجذب بها الانتباه و اكتسب منها المصداقية، ثم فعل هذا و ذاك، حتى فاز و ترشح للرئاسة.

إنه البوبكورن يا سادة !
